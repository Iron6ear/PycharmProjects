Palermo, boss ammazzato mentre era in bicicletta nel quartiere Zisa
Si tratta di Giuseppe Dainotti, condannato all’ergastolo ma libero in virtù della legge Carotti. Ucciso in via d’Ossuna. Una donna tunisina residente: «Ho sentito gli spari,
mi sono affacciata. È arrivato poi un ragazzo che gridava ‘Zio Peppino, zio Peppino’»
PALERMO - Freddato mentre era in bici. È morto così Giuseppe Dainotti, boss mafioso condannato all’ergastolo ma libero dal 2014. È successo stamane, lunedì, in via d’Ossuna, quartiere Zisa. Aveva 67 anni. L’agguato è avvenuto prima delle 8 mentre il boss pedalava in direzione via Papireto: sarebbe stato affiancato da una grossa moto con a bordo due persone che lo hanno ammazzato con due colpi in testa.
I residenti hanno chiamato la polizia
A chiamare la polizia sono stati alcuni residenti della zona che hanno sentito i colpi di arma da fuoco. Sul luogo del delitto c’è la squadra mobile e il pm della Dda Anna Maria Picozzi.
Ergastolo per l’omicidio di un capitano dei carabinieri
Dainotti venne condannato all’ergastolo per un omicidio commesso nel 1983 ma era stato scarcerato tre anni fa in virtù dei benefici di una norma approvata nel 2000 per cui l’imputato certo della condanna più dura poteva scegliere il rito abbreviato e quindi scontare solo 30 anni. Dainotti era a capo del mandamento di Porta Nuova: andò la prima volta sotto processo per una rapina miliardaria al Monte dei Pegni nel 1991 e, in seguito, fu condannato all’ergastolo per l’omicidio del capitano dei carabinieri Emanuele Basile.
La legge Carotti e gli sconti agli ergastolani: ecco cosa prevede
Il boss è stato scarcerato, nonostante la condanna all’ergastolo, grazie a una sentenza della Corte Costituzionale che bocciò il cosiddetto «ergastolo retroattivo», giudicando illegittima una norma che, in determinati casi, consentiva retroattivamente l’applicazione del carcere a vita anziché quella della pena più favorevole dei 30 anni. La Cassazione, in forza del verdetto, dovette commutare in 30 anni diverse condanne all’ergastolo, tra cui quella di Dainotti. Che nel 2014 fu liberato per espiazione della pena. Il verdetto della Consulta seguiva la cosiddetta legge Carotti che, entrata in vigore nel gennaio 2000, consentiva ai colpevoli di reati per cui era previsto l’ergastolo di vedere commutata la pena in 30 anni di carcere se chiedevano il rito abbreviato. A questa legge, nel novembre 2000 seguì un decreto interpretativo, che, di fatto, all’art. 7 ne cancellava i contenuti, stabilendo che chi chiedeva l’abbreviato aveva diritto solo a non fare l’isolamento diurno. Ma questa lettura della norma venne prima respinta dalla Corte di Strasburgo, poi dalle sezioni unite della Cassazione nell’aprile 2012 e quindi dalla Corte Costituzionale
Il questore (10 giorni fa )contro le scarcerazioni per sconti di pena
Appena dieci giorni fa è stato proprio il questore di Palermo, Renato Cortese, a puntare il dito contro le scarcerazioni di mafiosi dopo sconti di pena. «Recentemente - ha detto il questore - abbiamo registrato alcune scarcerazioni che ci preoccupano un po’. Cosa nostra è un’organizzazione criminale costantemente in cerca di leadership, di carisma, per questo monitoriamo ogni singolo movimento».
La testimone
Tanti curiosi sulla scena del crimine ma a parlare è solo una tunisina che abita in via D’Ossuna, a pochi metri dall’agguato mortale a Giuseppe Dainotti.«Ho sentito - ha detto la donna all’Ansa - due colpi d’arma da fuoco. Erano le 7:50. Erano da pochissimo usciti i miei figli. Mi sembravano giochi d’artificio. Qui si sparano sempre i giochi d’artificio a qualunque ora. Mi sono affacciata e ho visto un uomo a terra che perdeva sangue dalla testa. In strada non c’era nessuno. Poco dopo è arrivato un ragazzo con una maglietta celeste. Gridava ‘zio Peppino, zio Peppino’. Subito dopo sono arrivate le auto della polizia e dei carabinieri. Non avevo mai sentito colpi di pistola. Una volta che mi sono resa conto che era stato commesso un omicidio sono rimasta impietrita».
